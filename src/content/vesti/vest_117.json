{
  "title": "Završnica takmičenja MK u košarkaškim ligama Srbije",
  "date": "2012-03-13",
  "date_formatted": "Uto, 13/03/2012 - 19:25",
  "url": "http://www.kkkaradjordjevo.com/sadrzaj/zavrsnica-takmicenja-mk-u-kosarkaskim-ligama-srbije",
  "content": [
    {
      "type": "text",
      "value": "Zimska takmičenja mlađih kategorija ulaze u završnu fazu. Plan zacrtan na početku takmičenja u septembru mesecu nije u potpunosti ostvaren."
    },
    {
      "type": "text",
      "value": "Prvi deo plana, da se u takmičenje uključe sva deca koja treniraju košarku (oko 80) u košarkaškom klubu 'Karađorđevo' i da odigraju što više prvenstvenih utakmica je u potpunosti realizovan. Po prvi put je u takmičenje uključeno 6 selekcija: pioniri, pionirke, mlađi pioniri, mini basket dečaci 2001. devojčice 2001. i mešovito 2002. godište i mlađi. Ukupno su odigrali 90 prvenstvenih utakmica. Pioniri 22, mlađi pioniri 20, pionirke 14, minibasket dečaci 2001. 16, devojčice 2001. 8 i dečaci 2002. 10 utakmica."
    },
    {
      "type": "text",
      "value": "Prvoligaško takmičenje za mlađe kategorije bilo je dugo i naporno i kad se tu dodaju još i vremenske neprilike koje su bile u toku zime (veliki sneg i minus), drugi deo plana koji se odnosio na rezultat, nije u potpunosti ostvaren."
    },
    {
      "type": "text",
      "value": "Pioniri takmičenje završavaju u sredini tabele u kvalitetnoj grupi G, pionirke ako se ne dogodi nešto nepredviđeno završiće kao 4 u Vojvodini, a mlađi pioniri prvi u plej-of grupa B. Kod mini basketa cilj je bio da sva deca igraju podjednako i ostvareni rezultati su zadovoljavajući."
    },
    {
      "type": "text",
      "value": "Ovoliki broj prvenstvenih utakmica u mnogome će doprineti da svi igrači steknu određena igračka iskustva, da pokažu sve mane košarkaške tehnike i taktike. Takođe, to će doprineti i da deca još više zavole košarku i sport i da trasiraju smernice rada u narednoj sezoni."
    }
  ]
}
