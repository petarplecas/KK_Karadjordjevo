{
  "title": "Karađorđevčani se plasirali u Drugu mušku regionalnu ligu",
  "date": "2014-07-25",
  "date_formatted": "Pet, 25/07/2014 - 13:27",
  "url": "http://www.kkkaradjordjevo.com/sadrzaj/karadordevcani-se-plasirali-u-drugu-musku-regionalnu-ligu",
  "content": [
    {
      "type": "text",
      "value": "U poslednjem kolu, druge faze takmičenja, letnje lige, play off-a, grupa C, Karađorđevčani su trebali da odigraju najbitniji meč u letnjoj ligi i to na svom terenu. U goste je trebalo da dođe KK \"Lukićevo\" iz Lukićeva. Ova utakmica je direktno odlučivala ko će se plasirati u viši rang takmičenja. Zbog toga je interesovanje publike i navijača bilo veliko. Na žalost, ovakav košarkaški događaj nije održan jer gosti iz Lukićeva iz nepoznatih razloga, nisu doputovali u Karađorđevo. Karađorđevčani su ovu utakmicu dobili službenim rezultatom 20:0 i na taj, nepopularni način, ostvarili svoj istorijski san, zauzeli drugo mesto u letnjoj ligi i plasirali se u viši rang takmičenja."
    },
    {
      "type": "image",
      "filename": "DSC00322_1.JPG",
      "url": "http://www.kkkaradjordjevo.com/sites/default/files/DSC00322_1.JPG"
    },
    {
      "type": "text",
      "value": "Zacrtane ciljeve i zadatke na početku takmičenja u letnjoj ligi Karađorđevčani su u potpunosti ostvarili. Zauzeli su drugo mesto sa istim brojem bodova kao prvoplasirana ekipa KK \"Bagljaša\" iz Zrenjanina, ali je bolja koš razlika u međusobnim susretima odlučila prvaka. Zahvaljujemo se igračima na uloženoj energiji trudu, radu i strašću sa kojom su igrali tokom prvenstva. Mišljenja smo da ova mlada ekipa Karađorđeva predvođena kapitenom Lukom Uzelcom ima perspektivu i da će sa još više rada i truda uspeti na zimu da ostvare opstanak u Drugoj muškoj regionalnoj ligi."
    }
  ]
}
